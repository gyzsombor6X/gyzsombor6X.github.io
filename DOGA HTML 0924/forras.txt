A tulipán (Tulipa) a liliomfélék (Liliaceae) családjának egy nemzetsége. 
Mintegy 100 faj és több ezer nemesített fajta tartozik ide. A tulipán neve a fárszi (perzsa) 
„toliban” szóból származik, mivel alakja hasonlít az iszlám világban használt fejfedőre, a 
turbánra. Régies magyar neve: tulipánt. A tulipán fajok nagy része Közép-Ázsiában található meg vadon, de őshonosak Észak-Afrikában, a 
Közel-Keleten, Távol-Keleten és Európában is. Ezeken a vidékeken mintegy 125 vad faját ismerjük. 
Feltehetően a Tien-san és a Pamír-Altaj környékén kezdték termeszteni, ott, ahol mintegy 1000 km 
sugarú körben 51 faja él. Európában is találunk őshonos tulipánfajokat. A Kárpát-medencében négy 
faj él vadon, közülük legismertebb a bánsági flóratartományban a Kazán-szorosban és a 
Vaskapu-szorosban élő, 40–50 cm magas, áprilisban nyíló magyar tulipán 
(sárga tulipán, Tulipa hungarica Borbás). Kr. u. 1000 körül már írásos feljegyzések említik. 
A későbbi időkben a törökök tenyésztették ki a tulipán legszebb példányait. I. Szulejmán császár 
uralkodása idejében 1494-1566 tájékán már kísérleteztek is vele, számos változatát kifejlesztették.

Leírása

Tobozszerű hagymájának oldalán húzódik meg a jövő évi kisebb tartalék- vagy fiókhagyma, és pikkelyei 
alatt további apró rügyhagymák rejtőznek. A hagymát elszáradt, barnás buroklevelek fedik.

A hagymából 2–6 széles, sima, húsos, megnyúlt, elliptikus vagy hosszúkás, lapos vagy középen 
csatornás levél közül tőkocsányon emelkedik ki egyetlen (ritkán 4-5) virága. A hat, harangként 
összeboruló lepellevél piros vagy sárga, ritkábban ibolyás, rózsaszín vagy fehér; a tövükön 
általában sötétebb folttal. Közülük a külső három néha keskenyebb és hegyesebb, mint a belsők. Hat 
porzója van; a felső állású termő három termőlevélből nőtt össze.

Toktermése többmagvú.

Csoportosítás

Virágzási idejük alapján megkülönböztetünk:

    Korai fajtákat (egyszerű korai és telt korai tulipánok)
    Tavasz közepén virágzó fajtákat (Triumph, Darwin hibrid tulipánok)
    Késői fajtákat (egyszerű késői, liliomvirágú, rojtos, viridiflora, Rembrandt-, papagáj- és telt késői tulipánok)

Származás szerint megkülönböztetünk:

    botanikai tulipánokat
    botanikai származású tulipánokat
    kerti tulipánokat
	

	
Forrás: Wikipedia

https://hu.wikipedia.org/wiki/Tulip%C3%A1n#Gal.C3.A9ria
